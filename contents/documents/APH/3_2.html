<title>ПРИРОДНА СПАДЩИНА УКРАЇНИ</title><link rel="stylesheet"type="text/css"href="../../../libs/fancybox/jquery.fancybox.css"><link href="bootstrap.css"rel="stylesheet"><link href="shapes.css"rel="stylesheet"><style>body{margin-right:120px;margin-left:120px;margin-bottom:30px;font-family:Georgia,sans-serif;font-size:19px}p{line-height:1;margin-top:.5em;margin-bottom:.5em;text-indent:0;text-align:justify}h2{text-align:center;font-weight:700;padding-bottom:15px}h3{text-align:center;font-weight:700;padding-bottom:15px}h4{font-weight:700;padding-top:15px;font-size:19px}.leftimg{float:left;margin:7px 7px 7px 0;border:2px solid #000;background:#fff}.rightimg{float:right;margin:7px 0 7px 7px}.legend-table1{width:96%;max-width:950px;margin:0 auto}.legend-table1 img{width:100%;height:auto}.legend-table2{width:96%;max-width:630px;margin:0 auto}.legend-table2 img{width:100%;height:auto}td{text-align:center;font-size:15px;font-weight:600;padding:5px}.bitalic{font-style:italic;font-weight:700}.italic{font-style:italic}ul{list-style-type:square;text-align:justify;line-height:1.1}</style><script src="../../../libs/jquery/jquery-1.9.1.js"></script><script src="../../../libs/fancybox/jquery.fancybox.js"></script><h3>ПРИРОДНА СПАДЩИНА УКРАЇНИ</h3><p>Поняття <span class="italic">«природна спадщина»</span> було введено до міжнародного права Конвенцією про охорону всесвітньої культурної і природної спадщини у 1972 році. Введення цього терміну поряд з поняттям «культурна спадщина» засвідчило неподільність, взаємозумовленість та рівноцінність об’єктів культури та природи. В Конвенції, зокрема, зазначено, що під <span class="italic">«природною спадщиною»</span> розуміють: природні пам’ятки, створені фізичними і біологічними утвореннями або групами таких утворень, які мають видатну універсальну цінність з точки зору естетики чи науки; геологічні й фізіографічні утворення й суворо обмежені зони, що є ареалом видів тварин і рослин, які зазнають загрози і мають видатну універсальну цінність з точки зору науки чи збереження; природні визначні місця чи суворо обмежені природні зони, що мають видатну універсальну цінність з точки зору науки, збереження чи природної краси.<p>Про особливу значимість природної спадщини для благополуччя та сталого розвитку Європи йдеться також у низці документів, які закладають основи принципово нової природоохоронної політики, націленої на безумовне збереження природної спадщини у європейських країнах. У них підкреслено, що збереження європейської природної спадщини та передача її прийдешнім поколінням як одна з основних передумов забезпечення сталого розвитку - спільна відповідальність усіх європейських країн і регіонів, завдання, яке можна з успіхом вирішити лише в загальноєвропейському контексті.<p>В Україні термін «природна спадщина» не набув відповідного відображення в законодавчому полі, однак Законом України «Про охорону навколишнього природного середовища» (1991 р.) зазначено, що природні території та об’єкти, які мають велику екологічну цінність як унікальні та типові природні комплекси, підлягають особливій державній охороні.<p>Розвиток системи природоохоронних територій проголошено одним із головних напрямків державної екологічної політики України.<p>Ділянки суходолу та водного простору з природними комплексами та об’єктами, що мають особливу екологічну, наукову, естетичну і економічну цінність і виділені з метою збереження природної різноманітності, генофонду тваринного і рослинного світу, підтримання загального екологічного балансу та фонового моніторингу навколишнього природного середовища, складають природно-заповідний фонд України (ПЗФ).<p>ПЗФ охороняється як національне надбання, щодо якого встановлюється особливий режим охорони, відтворення й використання. Україна розглядає цей фонд як складову частину світової системи природних територій та об’єктів, що перебувають під особливою охороною.<p>До ПЗФ належать природні об’єкти та території (природні заповідники, біосферні заповідники, національні природні парки, регіональні ландшафтні парки, заказники, пам’ятки природи, заповідні урочища) та штучно створені об’єкти (ботанічні сади, дендрологічні парки, зоологічні парки, пам’ятки природи, парки-пам’ятки садово-паркового мистецтва). За природною унікальністю, екологічною, науковою, естетичною цінністю та підпорядкованістю території об’єкти природно-заповідного фонду можуть бути міжнародного, загальнодержавного, регіонального та місцевого значення.<p>Зважаючи на викладене, у контексті завдань атласного картографування прийнято вважати природною спадщиною України сукупність унікальних, рідкісних, зникаючих чи типових об’єктів (територій, акваторій) і явищ середовища природного або природно-антропогенного походження, що являють собою типові природні комплекси, або мають особливу екологічну, наукову, інформаційну, пізнавально-освітню, оздоровчу, рекреаційну та естетичну цінність, охоплені існуючими та перспективними правовими формами та механізмами особливої охорони на міжнародному, національному, регіональному та місцевому рівнях або потребують їх застосування.<p>Відповідно до цього визначення природна спадщина в Атласі представлена за такими категоріями: «Природоохоронні території міжнародного значення», «Природно-заповідний фонд загальнодержавного значення» та «Природно-заповідний фонд місцевого значення».<p><span class="italic">Природоохоронні території міжнародного значення</span>, незважаючи на відсутність закріплення такого терміну в національному законодавстві, створюються на виконання підписаних Україною міжнародних конвенцій та включають:<ul><li>об’єкти та номінанти до Списку Всесвітньої спадщини ЮНЕСКО згідно з Конвенцією про охорону всесвітньої культурної і природної спадщини. Україна представлена у ньому одним об’єктом природної спадщини – «Стародавні та букові праліси Карпат та інших регіонів Європи» (2007, 2011, 2017). До попереднього Списку Всесвітньої спадщини (Tentative List) від України внесено 1 об’єкт природної спадщини – Національний степовий біосферний заповідник «Асканія-Нова» (1989) та 3 об’єкти змішаного типу – дендрологічний парк «Софіївка» в Умані Черкаської області (2000), могила Тараса Шевченка і Шевченківський національний заповідник у Каневі Черкаської області (1989) та «Культурний ландшафт “печерних міст” Кримської Готії» (залишки стародавніх міських поселень Мангуп- Кале та Ескі-Кермен, а також гірського ландшафту навколо цих пам’яток; 2012);<li>водно-болотні угіддя міжнародного значення (об’єкти та номінанти для внесення до «Рамсарського Списку водно-болотних угідь міжнародного значення»).</ul><p>В Україні до водно-болотних угідь міжнародного значення віднесено цінні природні комплекси боліт, заплавних лук і лісів, а також водних об’єктів – природних або штучно створених, постійних чи тимчасових, стоячих або проточних, прісних, солонкуватих чи солоних, у тому числі морських акваторій, що знаходяться у межах територій та об’єктів природно-заповідного фонду, земель водного та лісового фонду України. До Списку входять 50 водно-болотних угідь, офіційно визнаних Рамсарською конвенцією; прийняті урядові рішення про погодження надання такого статусу 2 угіддям, 17 угідь є перспективними для визнання Конвенцією та існує набагато більше угідь загальнодержавного та місцевого значення, які мають самостійну цінність на регіональному та локальному рівнях.<ul><li>об’єкти Світової мережі біосферних резерватів ЮНЕСКО, що створюються в рамках Програми «Людина і Біосфера» та відповідно до положень Севільської стратегії розвитку біосферних резерватів (1995) як інструмент збереження біологічного різноманіття і сталого використання його компонентів в світовому масштабі. В Україні створено і функціонують 8 таких об’єктів – Чорноморський, Асканія-Нова, Карпатський, Деснянський, Дунайський, Східні Карпати, Західне Полісся, Розточчя (останні 4 є також транскордонними). У 2016 році створено «Чорнобильський радіоекологічний біосферний заповідник» в зоні відчуження Чорнобильської АЕС. Розпочато роботи по створенню українсько-білоруського транскордонного біосферного резервату «Прип’ятське Полісся»;<li>території особливого природоохоронного значення (ТОПЗ) – об’єкти та номінанти для внесення до Смарагдової мережі Європи (the Emerald Network), яка формується в рамках Бернської конвенції про охорону дикої флори і фауни та природних середовищ їх існування в Європі на території країн, які не є членами Європейського Союзу. ТОПЗ в даний час не являють собою окремої форми охорони природних територій і не є самостійним об’єктом ПЗФ України. Скоріше це номінація вже наявних або перспективних природоохоронних територій на визнання їх відповідності критеріям Бернської конвенції, а відтак – визнання загальноєвропейської значимості. Така оцінка підвищує суспільний статус, захищеність цінних природних територій в Україні та демонструє її роль у збереженні європейської природи як безцінної спадщини.</ul><p><span class="italic">Природно-заповідний фонд України</span>, який посідає центральне місце в системі природних територій та об’єктів особливої правової охорони, за результатами даних обліку станом на 01.01.2020 мав у своєму складі 8512 території та об’єктів загальною площею 4,418 млн га в межах території України (фактична площа 4,085 млн га) та 0,4025 млн га в межах акваторії Чорного моря.<p>Структура ПЗФ включає 11 категорій територій і об’єктів загальнодержавного та місцевого значення. Кількість територій і об’єктів загальнодержавного значення на 01.01.2019 р. становила 663 одиниці, а саме: 19 природних і 5 біосферних заповідників, 49 національних природних парків (на 01.01.2020 – 52), 320 заказників, 136 пам’яток природи, 18 ботанічних садів, 7 зоологічних парків, 20 дендрологічних парків, 89 парків-пам’яток садово-паркового мистецтва. Кількість територій і об’єктів ПЗФ місцевого значення становила 7733 одиниці.<p>Основу системи об’єктів ПЗФ України становлять природоохоронні та науково-дослідні установи загальнодержавного значення (природні заповідники та національні природні парки) або міжнародного значення (біосферні заповідники), які є найбільшими за розмірами та мають найсуворіші режими правової охорони.