<title>НАСЕЛЕННЯ – СУБ’ЄКТ ФОРМУВАННЯ ПРИРОДНОЇ ТА КУЛЬТУРНОЇ СПАДЩИНИ</title><link rel="stylesheet"type="text/css"href="../../../libs/fancybox/jquery.fancybox.css"><link href="bootstrap.css"rel="stylesheet"><link href="shapes.css"rel="stylesheet"><style>body{margin-right:120px;margin-left:120px;margin-bottom:30px;font-family:Georgia,sans-serif;font-size:19px}p{line-height:1;margin-top:.5em;margin-bottom:.5em;text-indent:0;text-align:justify}h2{text-align:center;font-weight:700;padding-bottom:15px}h3{text-align:center;font-weight:700;padding-bottom:15px}h4{font-weight:700;padding-top:15px;font-size:19px}.leftimg{float:left;margin:7px 7px 7px 0;border:2px solid #000;background:#fff}.rightimg{float:right;margin:7px 0 7px 7px}.legend-table1{width:96%;max-width:950px;margin:0 auto}.legend-table1 img{width:100%;height:auto}.legend-table2{width:96%;max-width:630px;margin:0 auto}.legend-table2 img{width:100%;height:auto}td{text-align:center;font-size:15px;font-weight:600;padding:5px}.bitalic{font-style:italic;font-weight:700}</style><script src="../../../libs/jquery/jquery-1.9.1.js"></script><script src="../../../libs/fancybox/jquery.fancybox.js"></script><h3>НАСЕЛЕННЯ – СУБ’ЄКТ ФОРМУВАННЯ ПРИРОДНОЇ ТА КУЛЬТУРНОЇ СПАДЩИНИ</h3><p>Враховуючи положення ЮНЕСКО про спадщину як втілення етичних та духовних стандартів, особливостей культури, відображення національної, етнічної індивідуальності народу, Атлас вміщує карти, які розкривають особливості заселення території сучасної України різними етносами в різні історичні періоди та характеристики населення як носія цінностей, що мотивують його до творчості – основи творення його гуманітарного простору – віри, моралі, традицій, звичаїв, культури.<p>Карти блоку об’єднано в тематичні розділи: <span class="bitalic">Заселення українських земель, Культура, Релігія. Церква.</span><p>У структурі кожного розділу вміщено карти, що характеризують зазначені ситуації в різні періоди історичного розвитку території сучасної України, що означені в Національному атласі України, а саме: <span class="bitalic">Давній період, Середні віки і ранній новий час, Нові часи, Нова та Новітня доба</span><h4>Давній період</h4><p>Карти заселення сучасної території України в давній період дають можливість простежити інтенсивність, частоту і напрямки зміни освоєння території та етнокультурного складу тогочасного населення. Їх згруповано за основними часовими зрізами давнього періоду: кам’яний вік (палеоліт, мезоліт, неоліт); мідно-бронзовий (енеоліт) та бронзовий вік; залізний вік.<p>Палеоліт ‒ найдавніший з періодів, що досліджуються, ‒ характеризується постійним розширенням заселених територій тогочасними людьми. Це підтверджено віднайденням близько 1000 (30 – раннього, 200 – середнього та близько 800 пізнього палеоліту) місцезнаходжень перебування населення різного рівня культурного розвитку ‒ від пралюдей (архантропів) до людей сучасного типу ‒ кроманьйонців.<p>Населення цього періоду залишило в спадщину пам’ять про основи формування духовного світу людини ‒ зачатки вірувань, артефакти культурного розвитку, побуту та вірувань. Унікальність таких стоянок як Мізин, Межиріч, пізніше ‒ Кам’яна могила спонукала окремих вчених виділити їх серед інших пізньопалеолітичних культур в окремі протоцивілізації, вплив яких поширювався на інші території. Ці включені до Атласу карти, можливо й дискусійні, але вони підкреслюють потенційну значимість досліджень цього періоду в історії гуманітарного розвитку людини.<p>У мезоліті (з його майже 1000 віднайдених стоянок) та в неоліті (600 відомих стоянок) фіксується посилення міграції населення, зростання різноманітності культур, відбувається зміна способу життя населення ‒ перехід від збиральництва та мисливства до землеробства та скотарства, що породжує інший характер матеріальної культури і занять населення. На сучасних українських землях неоліт настав у VI тис. до н. е. та породив тут найдавнішу для цих земель автохтонну культуру – буго-дністровську.<p>Пізніше неолітичні племена розселилися на Закарпатті (культура Кріш), в сучасній Західній Україні, і скрізь крім Полісся та Лівобережжя, племена яких в своєму розвитку ще не подолали мезоліту. З неолітом, до кінця III тис. до н.е. завершилася на території України кам’яна доба.<p>Наступний, якісно новий мідно-бронзовий вік – енеоліт. В енеоліті посилюються міграційні процеси, виникають нові форми суспільних відносин та нові типи розселення населення, розміри поселень, щільність їх забудови. Серед найвідоміших культур цього періоду на території України виділяють трипільську (IV – III ст. до н. е.), яка поширилася сюди з Балкан та басейну Нижнього Дунаю. Це була культура з досконалим на той час типом розселення, елементами якого були городища, протоміста і власне міста, навколо яких розташовувалися невеликі поселення, утворюючи своєрідні агломерації з чисельністю мешканців до 20 тис. осіб. Одночасно з носіями трипільської культури внаслідок міграції індоєвропейців на ці території прийшли чисельні племена інших культур.<p>Історичний період бронзової доби насичений міжплемінними війнами та, відповідно, динамічною зміною етнокультурного складу населення з переважанням племен, які за свідченнями істориків відносилися до індоєвропейців. За твердженням істориків, українські території в мідно-бронзовий період зазнають зіткнень великих етнічних масивів ‒ племен з південно-західної Європи, євразійських племен степу та місцевих, насамперед трипільської, культур. Ці міграційні процеси істотно вплинули на етногенетичні процеси в регіонах сучасної України та зумовили становлення специфічних археологічних культур Подніпров’я, північно-західного Причорномор’я та Подністров’я. Цей історичний період характеризується дослідниками як період демографічного вибуху, коли різко зросла кількість населення, що підтверджується тисячами віднайдених пам’яток.<p>На початок залізного віку українські землі залишалися, етнокультурною контактною зоною багатьох етносів: фракійців, іллірійців, кіммерійців, скіфів. За способом життя, рівнем соціально-економічного розвитку та ментальністю вони представлені осілими хліборобами Правобережжя – носіями чорноліської культури, розвинутими спільнотами прикарпатських фрако-іллірійських племен та попередниками слов’ян – носіями лужицької та висоцької культур Полісся, особливо Волині. Серед нових етнічних спільнот, які заполонили українські землі, були степові племена кіммерійців – нащадків пізньозрубної та білозерської культур бронзового віку, пізніше – скіфів, сарматів, натиск яких, відчували і землеробські племена, що мешкали далі на північ.<p>Скіфи, які відтіснили кіммерійців, створили на території України державу – Велику Скіфію, яку населяли кочові та осілі племена, що розселялися в городищах та в неукріплених поселеннях далеко на північ та північний схід сучасної української території. Пізніше під натиском сарматів скіфи відступили на південь і утворили Пізньоскіфську державу у передгір’ї Криму. Столицею її був Неаполь ‒ Керменчик, який оточували до 60 віднайдених городищ. Скіфи запровадили в свою культуру дунайські, кавказькі, іранські та грецькі впливи і залишили по собі на території України визначні культурні пам’ятки, у т. ч. і згадані пізньоскіфські городища, які й далі розвивалися протягом віків.<p>Майже одночасно з появою скіфів в українських степах Північне Причорномор’я колонізували греки. Вони заснували тут міста, які створили новий тип розселення населення і, можливо, вплинули на формування подальшої моделі мережі міських поселень на території України. Грецькі міста-поліси складалися з міської території та оточуючих її землеробських поселень ‒ хор.<p>У II ст. до н. е. скіфів та греків потіснили сармати, а пізніші міграційні процеси, війни та інші історичні події, до яких долучилося багато етносів (скіфи, сармати, готи, гуни тощо), грецькі колонії, Римська імперія, зруйнували грецькі причорноморські міста і завдали остаточного удару по Скіфії.<p>За твердженнями істориків, грецька колонізація, контакти з носіями скіфо-сарматської, фракійської, германської, балтійської протокультур залишили помітний слід в етногенезі українців на переломі цивілізаційних епох, а римські впливи I ‒ II ст. відкрили перед автохтонним населенням перспективи входження в європейський цивілізаційний простір.<p>На рубежі I тис. до н. е. та I тис. н. е. на території південно-східної Європи формуються перші етнокультурні групи слов’янства. На українських землях вони представлені зарубинецькою, черняхівською та київською культурами.<p>Отже, найдовший період історичного розвитку населення сучасної України, що тривав від появи на її землях, понад 1 млн років тому, першої людини до утворення Давньоруської держави (Київської Русі), характеризується повсюдним заселенням території та розвитком типів розселення, перехрещенням культурних і політичних впливів різних етносів, формуванням антропологічного та ментального типу українського населення, його етнокультурного складу, звичаїв, традицій та правил суспільного життя, моральних цінностей. Глибокі традиції цього давнього, найпротяжнішого в часі періоду, безсумнівно, стали частиною найдавнішої спадщини цих автохтонних народів, які, безперервно змінюючи один одного, освоювали та перетворювали цю територію.<h4>Середні віки і ранній новий час (VI ‒ XV ст.)</h4><p>Цей період представлений в Атласі картами, зміст яких спрямований на відображення демографічної, етнічної, релігійної та культурної ситуації на території сучасної України від часу Великого переселення народів та Великого розселення слов’ян, формування та занепаду перших українських держав – Київської Русі та Галицько-Волинської держави та переходу українських земель під владу сусідніх держав. В часовому вимірі він незрівнянний з попереднім, але в цивілізаційному – це надзвичайно насичений історичними подіями період.<p>Велике розселення слов’ян спричинило утворення в межах українського лісостепу своєрідного генетичного ядра майбутньої української народності. Так, ще з II ст. н. е. на території України між Дністром і Сіверським Дінцем розселилися племена антів, які у IV ст. створили одне із перших державних праслов’янських об’єднань ‒ Антський союз. Після його розпаду від навали аварів у другій половині VI ст. серед східних слов’ян (полян, древлян, сіверян, тиверців, уличів, волинян, дулібів, білих хорватів, дреговичів) утворювалися окремі племінні об’єднання. Серед них найуспішнішим стало об’єднання полян, що проживали у середньому Придніпров’ї.<p>У VI – VII ст. етнічна ситуація в Україні характеризується розподілом на слов’янські північ та захід і тюркські південь і схід. Степами кочували залишки гунських орд, Південний берег Криму був включений до складу Візантії ‒ спадкоємиці Риму.<p>У IX ст. навколо полян постає стабільне державне об’єднання – Руська земля, яке вже в X ст. стало великою державою східних слов’ян – Давньоруською державою (Київською Руссю) з Києвом як об’єднуючим центром. Через її територію проходили важливі торговельні шляхи, насамперед шлях «Із варяг у греки» ‒ один з найважливіших європейських шляхів. На основі розвитку торгівлі виникали та розвивалися міста, в яких зосереджувалося все соціально-економічне, політичне і культурне життя Русі. За літописними джерелами на Русі ще до утвердження держави існувало до 250 міст і селищ. Найбільші з цих міст – Київ, Чернігів, Овруч, Васильків, Вишгород та інші існують і донині.<p>Розвиток міст формував урбаністичну культуру, на основі якої створювалися і визначні культурні об’єкти, багато з яких представлені нині як об’єкти культурної спадщини. Величними архітектурними спорудами були прикрашені не лише Київ, а й Чернігів, Канів, Овруч, Білогородка, Галич.<p>Подією, яка визначила подальший розвиток Давньої Русі та етносів, які її населяли, було запровадження християнства. В цей же час було засновано Київську митрополію Вселенського патріархату, до якого вже належали кілька єпархій у Криму (Херсонеська, Боспорська, Нікопська). Проте, аж до 1058 р. Київську митрополію очолювали іноземні митрополити.<p>В результаті розвитку християнського вчення та існуючої на той час культури формувалися звичаї, нова культура, традиції етносів, які за століття стали українським народом.<p>Запровадження християнства на Русі сприяло розвитку освіти, оскільки потребувало освічених священників з місцевих служителів. Перші школи було створено за Володимира, пізніше ‒ Ярослава Мудрого. Школи засновували при церквах та монастирях, яких вже за Володимира було не менше як 70.<p>Визначні архітектурні оригінальні споруди – Києво-Печерська лавра, пізніше Софійський собор ‒ стали осередками культури, центрами розвитку богословського мислення в розумінні та вираженні духовних прагнень народу.<p>Важливим джерелом літературних творів та літописання в Київській Русі була багата усна народна творчість, а впровадження кирилиці створило умови для перетворення її у писемну літературу. І вже у XI ‒ XIII ст. в Київській Русі в обігу було 140 тис. книг декількох сотень найменувань, які писали освічені діячі церкви та князі.<p>На Русі ще до Володимирового хрещення існувала розвинута кам’яна архітектура. В Києві, Чернігові, Переяславі були зведені величні собори, з’являлися місцеві архітектурні школи. Високого рівня досягли мозаїка та фрески, іконопис, якими прикрашали стіни соборів. Судячи з зображень на фресках соборів, в Київській Русі поширеними були музичні та інші видовищні вистави.<p>Після смерті Ярослава Мудрого Київська Русь ввійшла в період розпаду, що стало сприятливою основою для різних, у т. ч. і монголо-татарських, завойовників. Руйнівні сили, що обрушилися на Русь ще на початку XII ст. набігами Андрія Боголюбського у 1169 р., Рюрика Ростиславовича у 1203 р. і татарського хана Батия у 1240 р., пізніше, у XIV ‒ XV ст., кримських татар, призвели до втрати її державності, знищення значної кількості населених пунктів, загибелі великого числа людей і, відповідно, сповільненню демографічного розвитку. Кількість населення Русі на цей час становила за підрахунками сучасних демографів від 4,7 до 7,9 млн осіб. З 74 міст, відомих з розкопок XII – XIII ст., 49 було зруйновано, 14 з яких так і не відновилися, а 15 перетворилися на села. Занепадали і великі міста. Київ, що був найбільшим на той час в Східній Європі осередком писемності і мистецтва, важливим центром розвитку архітектури і будівництва, обезлюднів та був дотла спустошений. Із понад 40 мурованих церков залишилося 5 ‒ 6. Подібна доля спіткала й інші багаті руські міста, що лежали на шляху завойовників.<p>Занепало й релігійне життя на Русі. Тогочасний Київський митрополит залишив Київ і переселився в столицю Володимиро-Суздальського князівства. Його наступники, незважаючи на те, що Золота Орда надає ярлик на недоторканість віри і духовенства на Русі, на початку XIV ст., переміщують центр митрополії до Москви. Після 1249 року зникали Юріївська та Переяслівська єпархія, яка у 1261 р. була передана до Сараю – столиці Орди.<p>З розпадом та занепадом Київської Русі державницькі функції перебрало на себе Галицько-Волинське князівство, відоме в історії цього періоду як Галицько-Волинська держава (ГВД) В часи найбільшого територіального розширення воно включало, крім Галицького та Волинського князівств, ще й Київське та Туро-Пінське. Завдяки політиці князя Данила ГВД меншою мірою, ніж інші українські землі потерпало від навал кочівників, а в своєму розвитку наслідувало європейські політичні, економічні, соціальні та культурні традиції, що відкладали відбиток на формування та життя його населення.<p>У культурному та релігійному житті Галицько-Волинської держави (особливо після утворення у 1301 р. Галицької митрополії) головну роль відігравали церковні установи та структури – монастирі, єпископії. При них утворювалися школи, книгописні та іконописні майстерні, розвивалося літописання. Високого рівня досягла архітектура, особливо дерев’яна.<p>Проте, історичні події складалися так, що з середини XIV ст. ГВД поступово перейшла під владу литовських князів, а згодом, вже в інших геополітичних умовах, друга велика держава на українських землях, яка зуміла об’єднати в своїх межах більшу частину української етнографічної території від Карпат до Дніпра, перестала існувати.<p>Отже, наприкінці XIV ст. більша частини українських територій перебувала під владою Великого князівства Литовського, сучасні західноукраїнські землі входили до складу Королівства Польського, Закарпаття – до Королівства Угорського, Буковина ‒ до Молдавського князівства. Золотій Орді підпорядковувалася вся степова частина та Крим за винятком його південного берега – колишніх генуезьких територій та князівства Феодоро, завойованих у 1475 р. турками-османами.<p>В умовах такого політичного та етнічного різноманіття, що постійно змінювалося, частих воєн та протистоянь розвиток населення та українських землях перебував у загрозливому становищі і залежав значною мірою від політичної та соціально-економічної політики держав-колонізаторів.<p>На етнічний склад населення великий вплив мала й князівська політика заохочення іноземців до переселення та відновлення спустошених та розорених ще монголо-татарами міст. Великі преференції було надано особливо німцям, вірменам, караїмам. З XIV ст. польський уряд створює сприятливі умови для розселення в галицьких містах католицьких поселенців. Це сприяє розвитку міст (Львів, Галич, Луцьк) та формуванню в них цілих іноземних колоній.<p>На Закарпатті, яке з XI до XVI ст. входило до складу Угорського Королівства, етнічний склад населення був не менш строкатим. Окрім українців (русинів) тут проживала велика кількість німецьких колоністів, угорців, сербів.<p>На Буковині місцеве населення зазнавало асиміляції з боку волохів. ЇЇ основні міста – Чернівці і Хотин ‒ розташовувалися на головних європейських торговельних шляхах і були значними торговельними центрами з багатонаціональним населенням.<p>Кримські татари в цей час почали оселятися в містах, відроджуючи поселення, засновані ще за часів грецької колонізації Причорномор’я. Це були старі грецькі поліетнічні поселення з переважанням грецького етносу, в яких проживали також вірмени, євреї, італійці, волохи, поляки (яких асоціювали з українцями, білорусами та литовцями), грузини та мусульманські етноси.<p>За таких умов формувався майбутній територіальний устрій та національний склад населення України.<h4>Нові часи (XVI – XVIII ст.)</h4><p>У 1569 р. Литва та Польща об’єдналися в одну державу – Річ Посполиту, в межах якої на 1600 р. опинилися всі українські землі за винятком Закарпаття і Буковини. Окремими районами розселялися реєстрові козаки (Середнє Подніпров’я) та козаки Війська Запорізького (Нижнє Подніпров’я), які не визнавали ніякої влади.<p>Козацтво, яке виникло і розвинулося як результат особливих умов українського життя XV ‒ XVI ст. в сусідстві з татарським Кримом, в Польсько-Литовську добу української історії зосередило свої зусилля на спротиві тодішній владі. До образу потужної військової сили воно додало державо- та націєтворчу. Воно відстоювало віру українців, розвивало братства з усіма його структурами: релігійними, культурними, освітніми, книговидавничими, будівельними.<p>Нові умови сприяли розвитку торгівлі міст і поширенню самоврядування – на кінець XVI ст. більшість українських міст мали магдебурзьке право, що давало їм можливість відновлюватися і становитися центрами економічного, культурного та релігійного життя. На середину XVII ст. на сучасних українських землях налічувалося вже більше тисячі міст та містечок, які набули певної спеціалізації та розширили функціональність (торгові, ремісничі, оборонні, адміністративні). Найбільший відсоток міст (від усіх міст регіону), зведених у період X ‒ XVII ст., був у північно-західній та західній частині України. Їх мешканці вважалися особисто вільними і, зазвичай, більше, ніж селяни, мали доступ до освіти та культури загалом. Урізноманітнився етнічний та соціальний склад населення. У прикордонних містах розширювалися квартали іноземців, які привносили свою культуру та релігію.<p>На початок XVII ст. населення України (в сучасних межах) становило понад 5 млн осіб. Найбільш залюдненою була Галичина (понад 15 осіб на 1 км2). На схід та південь щільність населення зменшувалася, а в Приазов’ї вона становила менше одного кочівника на 1 км2. Етнічний склад населення, відповідно і його віросповідання, залишалися досить строкатими. Близько 70 % були українцями (православними), майже 6 % населення становили поляки та українці-католики, до 2 % ‒ євреї, понад 10 % ‒ мусульманський етнос, решта – волохи, німці, угорці, греки, вірмени.<p>Друга половина XVII ст. ‒ один з найтяжчих періодів у історії України. В ході національно-визвольної війни у 1648 р. Богдан Хмельницький створює Українську козацьку державу, яка в 1654 р. виходить із складу Речі Посполитої та визнає зверхність російського царя. Після смерті Б. Хмельницького Україна знаходилася в постійних внутрішніх протистояннях у боротьбі за владу та під зовнішнім втручанням Московського царства, Речі Посполитої та Османської імперії. В результаті такої боротьби до кінця XVII ст. було втрачено незалежність Козацької держави, український народ поплатився руйнацією маже всіх міст та тисячами знищених сіл, а від воєнних дій, голоду, епідемій, захоплення у полон, переселень його втрати становили близько 70 % на етнічних українських землях Речі Посполитої та до 90 % на Правобережній Україні.<p>Останню спробу Гетьманщини звільнитися від залежності Росії під час російсько-шведської війни 1709 р було програно І. Мазепою, і її повністю було включено в державні структури Російської імперії, а з ліквідацією залишків Запорізької Січі наприкінці XVIII ст. осередок відносно вільної автономії України було повністю знищено.<p>На кінець XVIII ст. перестала існувати і Річ Посполита. Після першого поділу Польщі (1772 р.) Галичина, частина Волині та Поділля перейшли до складу Австрійської імперії; 1775 р. Буковина, яка до того була частиною Османської імперії, перейшла до Австрії, а після другого поділу Польщі (1793 р.) до Російської імперії перейшла Правобережна Україна, після третього (1795 р.) ‒ і Берестейщина.<p>Змінилася ситуація і на півдні України: припинило існування Кримське ханство, яке ще з XV ст. становило постійну загрозу для українського населення, Росія, перемігши у війні Туреччину (1774 р.) приєднала до свого складу Крим (1785 р.) і причорноморські степи.<p>З того часу ці території розвивалися за різними сценаріями. Українські землі в складі Російської імперії централізовано управлялися з Петербургу, західноукраїнські ‒ з різних адміністративних центрів Габсбургської монархії, Підкарпатська Русь – з Будапешту, Галичина ‒ з Відня, Буковина мала статус окремої провінції.<p>Наприкінці XVIII ст. український народ налічував понад 10 млн осіб з яких 8,7 млн проживали на території сучасної України. Найвищою частка українців була на Лівобережжі (95%), Правобережжі (88%) і Слобожанщині (86%). У степовій частині українських етнічних земель українці становили близько 72%. В Австрійській частині сучасної України українці становили близько 70% усього населення Галичини та Закарпаття і 3/4 ‒ Буковини.<p>Українці завжди концентрувалися в межах своєї етнічної території і кількісно тут значно переважали над іншими етносами. Вони були однорідними за релігією (християни), гуманітарними цінностями (мовою, звичаями, культурою) та за соціальним станом (селяни). На кінець XVIII ст. з часу української колонізації південних степів зросла українська етнічна територія (з 450 тис. км2 до 700 тис. км2), почалося заселення півдня українських земель заохоченими царським урядом колоністами: болгарськими, грецькими, молдавськими, сербськими та особливо чисельними німецькими поселенцями.<p>Виникали перші міста на Слобідський Україні. Інтенсивно освоювався басейн Сіверського Донця та колонізувався степовий південь. Близько 150 міст виникло на цій території саме в період XVIII ‒ початку XIX ст. Загалом по Україні на кінець XVII ст. нараховувалося до 20 великих на той час міст з населенням понад 10-15 тис. мешканців. Значна частина міст вже мала магдебургське право.<p>Релігійні процеси на території сучасної України в той час розвивалися в руслі загальноєвропейських тенденцій реформ і трансформацій. Внаслідок прийняття Берестейської унії (1596) на українських землях паралельно з православною утворилася уніатська (греко-католицька) церква. Унія посилила роль католицтва в Україні (через освіту, церкву), проте дала змогу в умовах латинізації та полонізації зберегти слов’янську мову в церквах та українську в початкових школах. Православні єпархії були підпорядковані Київській митрополії, яка у 1686 р. перейшла в канонічну залежність від Московського патріархату аж до 2018 року.<p>Європейське відродження та реформація сприяли появі також і в Україні різноманітних протестантських течій. На думку І. Огієнка верхи українського громадянства, головним чином в західних землях – Галичині, Волині, Поділлі, ‒ незадоволені власним духовенством, піддавалися реформаційним впливам і переходили в кальвінізм. Найбільшого поширення серед українців здобуло соцініанство – антитринітаризм. Воно поширилося на Волинь, пізніше на Київщину та Поділля. Наслідками реформаційних рухів стало зростання зацікавленості суспільства церковними справами не тільки серед шляхти, а й серед міщанства. Але найголовнішим став вплив Реформації на мову богослужінь, яка наблизилася до народної. В середині XVI ст. в Україні з’явилися переклади Святого Письма на живу українську мову, також народну мову почали запроваджувати як літературну – з цього часу, тобто з другої половини XVI і до першої половини XVII ст. нею (а не церковнослов’янською, як раніше) писали книжки.<p>XVII ‒ XVIII ст. ‒ це роки кризи православної церкви Правобережної України на фоні добре організованого католицизму. Майже всі великі православні центри – Почаївський та Кременецький монастирі, Львівське Успенське братство на кінець XVII ‒ початок XVIII ст. перейшли до уніатської церкви. Ще раніше, після Берестейської унії, було закрито більшість монастирів Галичини, Закарпаття і Буковини. В цьому протистоянні ні греко-католики, ні тим більше православні не могли добитися рівноправного становища з римо-католицькою церквою. Паралельно з релігійним тиском поглиблювалася полонізація населення ‒ у XVIII ст. польська мова стала урядовою на Київщині та на Волині. Це перетворювало православних українців на віддалену від тогочасної культури націю, що породжувало справедливі, часто руйнівні протести з боку населення.<p>Внаслідок швидкої полонізації верхніх прошарків населення західноукраїнських земель в православ’ї залишалося головним чином сільське населення. Поступово обмежувалися права православних братств, виборчі міські посади дозволялося займати лише уніатам. З другої половини XVIII ст. почали занепадати раніше підтримувані Гетьманщиною монастирі.<p>В освіті найпоширенішим серед учбових закладів були початкові школи, що й далі функціонували при церковних установах ‒ католицьких, православних, протестантських. Значного поширення набули єзуїтські навчальні заклади, що підривали уже ослаблену православну церкву. В цих умовах шляхетні верстви населення часто переходили до католицизму, міщанство організовувалося у братства, великої сили для розвитку яких надали реформи Петра Могили.<p>Братства відігравали надзвичайно велику роль в духовному житті українського народу, в утвердженні його ідентичності у боротьбі проти національного, соціального та релігійного гніту. В основу їх діяльності було покладено ідеологію просвітництва. Вони створювали школи, середні та вищі навчальні заклади, розвивали книгодрукування та запроваджували різноманітні економічні (організація економічної діяльності православного міського населення) та культурні новації. Через братські школи в Україні почали поширюватися засади гуманістичної педагогіки. Окрім цього, в школах на високому рівні вивчали граматику, діалектику, риторику та мови – латинську, грецьку, польську.<p>Загалом у XVI ‒ першій половині XVIII ст. відсоток письменних людей в Україні становив біля 90 %. Освіту отримували діти всіх соціальних груп, оскільки навчання було безкоштовним, але велося латиною, що стримувало його поширення. Виникла потреба в організації вищої школи, до створення якої доклав великих зусиль і значних коштів князь Костянтин Острозький. У 1578 р. він заснував в Острозі академію, куди запросив визначних українських та іноземних вчених і вчителів. Академія та друкарня в Острозі створили потужних культурно-освітній центр. Тут у 1581 р. видано Острозьку Біблію, богослужебні книги та полемічні твори. До розвитку освіти та культури загалом багато зусиль доклали учні та вихованці шкіл львівського Успенського братства, низки інших міст на заході України (Галич, Стрий, Перемишль, Меджибіж тощо). На початку XVII ст. культурний рух відновлювався і в Києві ‒ засновано Київську братську (1615 р.) та Лаврську (1631 р.) школи. Остання в 1632 р. стала Київо-Могилянським колегіумом, а згодом у 1701 р., академією.<p>Українське суспільство шукало також зв’язків з Європою. Українська молодь їхала навчатися в європейські університети, частина з яких, щоправда, швидко окатоличувалася в єзуїтських колегіумах і знаходила там своє майбутнє. На думку О. Субтельного, це було пов’язано з інертністю та консервативністю тодішнього українського суспільства, що з осторогою приймало все, що йшло з заходу.<p>На хвилі розвитку науки, освіти та загального культурного сплеску XVI ‒ початку XVII ст. почали виникати релігійна публіцистика, малярство та малярські школи, архітектура, в т. ч. «козацьке бароко», унікальна дерев’яна (галицька, гуцульська, буковинська); розвивається українська філософія. В українській культурі з’являється і відіграє значну роль меценатство (князь Костянтин Острозький, Гальшка Гулевичівна, Петро Сагайдачний, Петро Могила, Іов Борецький та інші).<p>Складні політичні та соціальні процеси в Україні та навколо неї другої половини XVI – XVIII ст. перешкоджають формуванню культури, що характерної для всього українського етносу. Розподіл українських земель між двома імперіями, її постійним чужинним підпорядкуванням, ліквідація Гетьманщини, заборона публікацій українською мовою, полонізація та русифікація верхівки українського суспільства на кінець XVIII ст. значно ускладнювали розвиток української культури, уповільнювали її рух в напрямку європейського модерну.<h4>Нова та Новітня доба (XIX - початок XXI ст.)</h4><p>З початку XIX ст. Україна в її політичному, соціальному, культурному та інших вимірах зіткнулася з новою геополітичною реальністю. Кордон між Росією та Австрією аж до початку Першої світової війни поділив Україну на дві різні суспільно-політичні системи. На початок XIX ст. до російської частини України входили Лівобережна та Правобережна Україна, Слобожанщина та Південна (Степова) Україна. Загалом в 9 українських губерніях станом на 1811 р. проживало 8,7 млн населення. У 1863 р цей показник збільшився до 13,6 млн осіб. Усього ж упродовж XIX ст. чисельність населення України в межах Російської імперії, переважно за рахунок міграції, зросла втричі: з 7,7 до 23,4 млн осіб.<p>В українських губерніях скрізь переважали корінні мешканці: на Лівобережжі українці становили 98 %, на Слобожанщині ‒ 85,9 %, на Правобережжі ‒ 88 %, у Південній Україні ‒ 71, %. В основному це було сільське населення. У промисловості та в інших несільськогосподарських галузях працювало лише 9 % українців, а в сфері культури, науки, медицини, релігії їх налічувалося лише до 0,5 %. Серед міського населення українці становили не більше третини. Особливо мало їх було у великих містах, навіть у Києві лише 22 %. Етнічно найбільш одноманітним було Лівобережжя, однак і частка росіян серед чиновництва, купецтва і робітництва тут та в Південній Україні була найвищою. Проте подальша інтеграція колишньої Гетьманщини у склад Росії змінювала етнічну ситуацію за рахунок єврейського та російського населення особливо в численних невеликих містах та містечках.<p>Строкатою була етнічна ситуація на Правобережній Україні. Станом на 1838 р. тут проживало до 4,2 млн українських селян-кріпаків. Додавалися польські, російські та єврейські чиновники, ремісники, торгівці. Особливу роль відігравало також єврейське населення, частка якого до середини XIX ст. становила в Україні понад 10 % усього та не менше третини міського населення. На Правобережжі, в «смузі осілості» євреї складали відповідно 12,5 % усього та до 80 % міського населення. Містечка Правобережжя були переважно єврейськими, де домінували єврейські громади зі своєю культурою, мовою, релігією.<p>Південну Україну ще наприкінці XVIII ст. заселяли лише татари та запорізькі козаки. Навіть після ліквідації Кримського ханства та Запорізької Січі вона ще довго залишалася прикордонною територією зі значною часткою військових поселень. Але її високий економічний потенціал (родючі ґрунти, вихід до моря, поклади корисних копалин) робив її дуже привабливою для освоєння. Тому тут на початку XIX ст. спостерігався найбільший приріст населення, засновувалися та швидко розвивалися нові міста. З десяти найбільших на той час міст імперії 4 міста – Одеса, Київ, Харків і Катеринослав ‒ знаходилися в Україні.<p>Царська влада скрізь запроваджувала кріпацтво (5,3 млн селян). На Лівобережжі (колишній Гетьманщині) було знищено всі козацькі устрої, скасовано міське самоуправління, засноване на магдебурзькому праві, козацькій старшині надані привілеї російських дворян.<p>У цей час в Австро-Угорській імперії, до складу якої також входили українські землі, проживало понад 2,3 млн українців. Наприкінці XIX ‒ початку XX ст. етнічний склад населення на цих землях був досить різноманітним. Основну його масу становили українці (в Східній Галичині на 1910 р. ‒ 62,8 %, в Північній Буковині ‒ 38,4 % на Закарпатті у другій пол. XIX ст. ‒ 69,7 %.). Поряд з ними жили поляки, румуни, угорці, євреї. На Закарпатті проживали також німці, чехи, словаки, вірмени та інші. З часом внаслідок асиміляційних процесів кількість українців поступово зменшувалася на противагу зростанню кількості поляків (Східна Галичина), румунів (Північна Буковина), угорців (Закарпаття).<p>Суспільно-політичні події XIX ст. – війни та зміни кордонів держав, відміна кріпацтва в Російській імперії та наступні реформи ‒ змінили карту розселення українців. На рубежі XVIII ‒ XIX ст. царська влада для освоєння безлюдних земель Кубані та Північного Кавказу та головне для підриву національно-етнічних коренів козацького населення переселила на Кубань сформоване з колишніх запорозьких козаків «Чорноморське козацьке військо». Ще в середині століття українці з Наддніпрянщини почали переселятися в південні регіони, продовжуючи хліборобську колонізацію українського степу, кримські татари – в Османську імперію. До України з Польщі та Білорусії у «смузі осілості» зросли потоки євреїв.<p>У другій половині XIX ст. зросла міграція українців далеко за межі етнічної української території. З частини України, що входила до складу Російської імперії, стали масовими переселення до Сибіру та на Далекий Схід («Зелений клин»), до Південно-західного Сибіру та Північного Кавказу («Сірий Клин»), до Поволжя («Жовтий Клин»). З австро-угорської частини переселенці їхали до Бразилії, США, Канади, Мексики тощо.<p>За даними перепису населення 1897 року на кінець XIX ст. загальна чисельність населення на сучасних українських землях становила 28,4 млн осіб. Змінювалася структура населення ‒ частка міського населення на 1897 рік становить 13 %, зменшувалася частка малих (до 10 тис. населення ) та майже подвоюється частка великих і середніх міст. В етнічному складі тогочасного населення України (1897 р.) основу складали українці ‒ 71,8 %. Серед національних меншин були: євреї (8,9 %), росіяни (8,1 %), поляки (4,3 %), німці, румуни, молдавани та інші етноси.<p>Пожвавився економічний розвиток, насамперед торгівля в західноукраїнських землях та зростала кількість населення в адміністративних та торгових центрах краю. Більше як до 100 зросла кількість міст та містечок на території Східної Галичини наприкінці XIX ст. Зростав рівень урбанізації й в Прикарпатті у зв’язку з розвитком нафтової і лісової промисловості, будівництвом залізниць проте, загальна кількість міського населення в Галичині становила на той час не більше 10%, а в східних регіонах краю вона дещо зменшувалася. Загалом абсолютна більшість населення (в Галичині на початку XX ст. ‒ 88.4 %, на Закарпатті наприкінці XIX ст. ‒ 85 %) проживала в селах і була зайнята в сільському господарстві.<p>У сфері культури XIX та початок XX ст. оцінюється дослідниками як Українське національне відродження. Першим осередком його стала Слобожанщина, в якій національні впливи збереглися з минулих століть. У 1805 р. з ініціативи освіченої частини міської громади у Харкові, пізніше, у 1834 р. в Києві було відкрито університети. Загалом на початок XX ст. в Україні вже діяло 27 вищих та 80 середніх навчальних закладів. При університетах відкривалися друкарні, книгарні. З’являлися україномовні журнали і газети, в яких популяризувалися знання з історії, етнографії, географії України. У 1869 р. у Львові було засновано громадську організацію «Просвіта», а в 1873 р. – Наукове товариство ім. Тараса Шевченка, громадсько-культурне об’єднання «Руська Трійця».<p>Активно розвивалася література, що удосконалювало українську літературну мову та розкривало її можливості у збереженні та розвитку духовного світу народу. Етнографічні дослідження пробуджували національну свідомість. У 1907 р. відкрився перший український стаціонарний театр, у 1917 р. засновано Українську академія мистецтв. В архітектурі розвивалося «українське бароко». На території Гетьманщини і Слобідської Україні і далі панував стиль козацького бароко, що наслідував будівничу діяльність Івана Мазепи. Для Галичини і всієї Західної України були характерними витвори європейського стилю – костели, греко-католицькі храми, громадські споруди. У XVIII ст. з’являлися палацево-паркові ансамблі. У Карпатському регіоні і на Поліссі вдосконалювалося дерев’яне зодчество. Модерна національна культура, розвиток освіти, поява організованих наукових досліджень та організацій – все це виходило з періоду Відродження, носіями якого було дворянство, оскільки народні маси, а це в основному селяни, перебували в кріпацтві або під впливом його наслідків.<p>Попри скасування у 1907 р. Емського указу національна освіта перебувала в пригніченому стані. Не вистачало українських початкових шкіл а серед існуючих 48 % все ще були церковно-парафіяльними. При цьому багато середніх навчальних закладів відкривали при різних відомствах ‒ транспорту, зв’язку тощо.<p>Розвитку шкільництва на Західній Україні мала б сприяти шкільна реформа середини XIX ст., згідно з якою шкільництво переходило у відання світських освітніх органів та запроваджувалося обов’язкове початкове навчання рідною мовою. Проте реформи ігнорувалися, і навчання й надалі в Східній Галичині та на Буковині велося польською та німецькою, а в Закарпатті ‒ мадярською мовами.<p>Церковне життя в Київській митрополії функціонувало під контролем Московського патріархату. Конфесійні території були чітко диференційовані між православними і греко-католицькими єпархіями, повсюдно функціонували протестантські структури. На західних землях церкву було підпорядковано державі, дещо послаблено обмеження і дискримінацію некатолицьких конфесій. Центрами духовного розвитку і далі залишалися освітні духовні установи та монастирі. В структурі населення за віросповіданням домінували й надалі православні.<p>Неоднозначне ХХ ст. породило визначальні для розвитку українського народу політичні і суспільні потрясіння. Від проголошення незалежної України і виходу на міжнародний рівень у 1917 ‒ 1920 рр. до повної її втрати у 1922 р. і нового відродження лише у 1991 р.<p>У першій половині ХХ ст. за межами радянської України на європейській території площею 14,6 тис. км2 проживало 6,6 млн українців.<p>У роки Першої світової війни, руїн, епідемій та вимушених міграцій Україна за різними оцінками втратила 3 ‒ 4 млн осіб. Подальші терор та голодомор які винищили найактивнішу та інтелектуальну частину населення. Ці події призвели також до великого перерозподілу в розселенні населення. Карти щільності та чисельності населення за його переписами впродовж 100 років (1897 ‒ 2001) демонструють значне і стрімке збільшення населення в східних регіонах. З розвитком індустріалізації змінюється структура населення. Напередодні Другої світової війни кожен третій українець жив у місті держави. Особливо це характерно для східних регіонів, де з кінця 30-х років різко зростає чисельність міського населення.<p>Найчисельніша група українців, що проживали на українських землях за межами УРСР, зосереджувалася в Польщі. Тут у 1931 р. налічувалось 5,6 млн українців, що становило 16 % населення всієї Польщі. Ця частина українських земель залишалась відсталою аграрною територією. Українці в Польщі створили дві окремі групи: Галичина з населенням близько 3 млн осіб була греко-католицькою, близько 2 млн осіб проживало на Західній Волині, Холмщині, Поділлі та Підляшші та сповідувало православ’я.<p>У XX ст. внаслідок Другої світової війни змінилися кордони України. У 1939 р. до УРСР відійшла вся Західна Україна, у 1940 р. – Північна Буковина і три повіти Бесарабії (Хотинський, Акерманський та Ізмаїльський), у 1946 р. – Закарпаття. Вже в іншій ситуації, у 1954 р. до України було передано Крим. Таким чином сформувалися кордони сучасної України, в межах яких за бурхливе XX ст. вона втратила до 16 млн осіб, і тільки у 1959 р. чисельність населення досягла довоєнного рівня. За переписом 1989 р. населення України становило 51,7 млн осіб (зросло порівняно з 1959 р. на 23,5 %), у т. ч. міське ‒ 34,6 млн осіб; за першим переписом у незалежній Україні (2001 р.) ‒ 48,5 млн, у т. ч. міського 36,2 млн. осіб.<p>Система розселення населення України станом на 2001 р. включала 454 міст, 889 селищ та 28 452 сільських населених пунктів. Динаміка етнічного складу населення у XX ст. є наслідком не стільки етнічних скільки суспільно-політичних процесів, що відбувалися в Європі, Російській імперії та в Радянському Союзі. У 2001 р. частка українців порівняно з 1897 р. зросла до 177,9 %, росіян – до 374 %.<p>В національній структурі населення українці завжди переважали над іншими національними та етнічними групами. За першим Всеукраїнським переписом населення (2001 р.) найчисельнішою національною меншиною Україні є росіяни. Найбільший відсоток їх проживає в Автономній Республіці Крим (58,3 %), в Луганській та Донецькій областях (до 40 %). Близько 5 % населення на час перепису були представлені західними (поляки, чехи, словаки) та південними (болгари) слов’янами; романомовними (румуни та молдавани), фіноугорськими (угорці та естонці), тюркомовними (кримські татари, татари, азербайджанці та гагаузи) народами. До окремих етнічних спільнот належать розселені в Україні євреї, вірмени, греки.<p>У сфері культури Україна вступила в XX ст. з надією на відродження. Було скасовано укази щодо заборони української мови, в Одеському та Харківському університетах відкрито кафедри українознавства, розгорнулася діяльність товариства «Просвіта» ‒ станом на 1914 р. воно заснувало 2880 читалень, 430 будинків народної творчості. Проте, у 1913 р. було всього 19 україномовних періодичних видань, а з 5283 виданих книжок лише 176 українською мовою. В галузі освіти залишався низьким рівень освіченості населення. У 1914 р. діяло 18,7 тис. початкових та 252 середні школи зі 140 тис. учнів. В 19 вищих навчальних закладах навчалося 26,7 тис. осіб, проте жодного з них з українською мовою навчання.<p>На західноукраїнських землях лише кожне 6-7-ме село мало школу. З 49 середніх шкіл лише в 4 навчання велося українською мовою. На Закарпатті у всіх школах навчання велося угорською мовою. За часів ЗУНР було створено біля 3 тис. початкових шкіл з українською мовою навчання в Східній Галичині та понад 500 – на Волині. У 1929 р. їхня кількість скоротилася відповідно до 716 та 7. Відбулася майже суцільна ліквідація початкового навчання рідною мовою.<p>Інші галузі культури на українських землях обох імперій розвивалися завдяки національно орієнтованим особистостям. Окремі з них: І. Франко, Л. Українка, М. Коцюбинський ‒ в літературі, М. Садовський – в театральному мистецтві, І. Труш, М. Пимоненко, М. Самокиш – в малярстві, М. Леонтович, С. Людкевич, С. Крушельницька – в музичному мистецтві. В архітектурі панував модерн: В. Городецький, О. Вербицький, Г. Гай, В. Кричевський.<p>Здобутком епохи в радянській Україні стала ліквідація неписьменності населення – на 1939 р. вже 85,3 % населення були писемні. В період українізації у всіх школах, більшості технікумів та в 25 % вузах навчання велось українською мовою. Велика увага в цей час приділялася національним меншинам. Було утворено 13 національних районів (в 954 селах та 100 містечках), відкрито 351 школу з польською, 592 з німецькою та 480 з єврейською мовою навчання. Ця мережа шкіл почала згортатися з 1938 року. Загалом в 30-х роках навчанням було охоплено до третини дітей, з них 80 % навчалося в українських школах. Кількість вищих навчальних закладів збільшилася з 19 у 1914 р. до 129 в 1938 р.<p>Організація у 1918 р. Академії наук відкрила можливість творчості для багатьох вчених ‒ станом на 1928 рік в наукових установах працювало 37 тис. співробітників. Проте, утиски та репресії подальших часів змусили частину з них емігрувати, частина були репресовані владою.<p>У літературі виникали нові творчі об’єднання «Гарт», «Плуг», «ВУСПП», «ВАПЛІТЕ», «Західна Україна» та інші, а також нові музичні колективи. У 1930 р. було відкрито Київську, Харківську, Одеську консерваторії. Створювалися нові концептуальні театри. Було відкрито Київську кіностудію, в якій за 1929 ‒ 1930 рр. було знято 180 фільмів.<p>Утиски Церкви почалися ще на початку 20-х років ‒ було відібрано землю та іншу власність церкви аж до предметів культу. Пізніше, у 1929 р., було заборонено всі види церковної діяльності, крім богослужінь. Анексувалися приміщення церков та розміщували в них школи, виробничі приміщення, склади тощо. У 1921 р. було створено Українську автокефальну церкву, що проіснувала до 1930 р.<p><b>В наступі етапи розвитку (1950-1990 рр.)</b> українського суспільства, на тлі повоєнної відбудови основною рисою стала посилена ідеологізація його гуманітарних складових ‒ освіти, культури та релігії.<p>В шкільній освіті відбувся перехід до обов’язкової середньої освіти, більш як вдвічі за цей період зросла кількість учнів (при укрупненні шкіл, яких у 1990 р. було 21,1 тис. проти 35,9 тис. у 1950 р.) Освітній рівень українців за цей період суттєво підвищився. За період 1959-1989 рр. побільшало майже у 5,3 рази і досягла 20 млн. осіб володарів атестата про середню та диплома про середню спеціальну освіту і у 5,9 рази (4,2 млн.осіб) – про вищу. Щоправда якщо у місті диплом про вищу освіту мав кожен дев’ятий, то в селі – тридцять шостий.<p>Так само дещо скоротилася кількість вищих навчальних закладів (149 проти 160) при значному, більш як учетверо, збільшенні чисельності студентів. Таких же темпів розвитку зазнавала і середня спеціальна освіта.<p>За період 1950-1980 рр. майже в 9 разів збільшилася чисельність наукових працівників, серед яких докторів в 5, кандидатів наук в 10 та аспірантів більше як в 6,5 разів.<p>Потреби масової культури забезпечували публічні бібліотеки (34,9 тис. одиниць у 1950 р. та 25,6 тис. у 1990 р.), клуби (28,7 тис. та 21 тис. відповідно), музеї (214 одиниць у 1990 р. проти 137 у 1950 р.).<p>Українська церква перебувала в пригніченому стані. У 1946 з ліквідацією Української греко-католицької церкви було розстріляно 1400 священників та 200 монахів, які не підтримали цю акцію. Ще 800 монахів було заслано до Сибіру, зруйновано всю розвинуту інфраструктуру церкви. По всій Україні закривалися та знищувалися церкви. Так у 1958 р. було закрито 64, а вже в 1962 р. – 1144 церкви. На середину 60-х років в Україні на близько як 29 тис. населених пунктів залишилося 4,5 тис. діючих церков та 9 монастирів з 900 монахами.<p>Церква повністю підпадала під юрисдикцію та моральний вплив Московського патріархату.<p>На цей часовий період розвитку України (тоді УРСР) припадає період «Відлиги» – недовгий час лібералізації, коли влада СРСР, проводячи політику десталінізації дещо послабила ідеологічний тиск на розвиток культури. Це сприяло громадському пробудженню та сплеску національного відродження. З’явилися нові періодичні видання-журнали «Прапор» (1956), «Радянське літературознавство» (1957), відновився вихід журналу «Всесвіт», створювалися нові творчі спілки – Спілка журналістів України (1957), спілка працівників кінематографії України (1958). Почалося видання «Українського історичного журналу» та першої «Української Радянської енциклопедії». Видавалися багатотомні праці з історії української літератури та літературної мови та ін.<p>У 1962 р. встановлено щорічну Шевченківську премію в галузі літератури, журналістики, мистецтва та архітектури.<p>На розвиток української культури того часу помітно вплинуло нове покоління талановитих митців, які одержали назву «шестидесятників», першими серед яких були Л.Костенко, В.Симоненко, І.Драч, М.Вінграновський та ін.<p>Цей період закінчився вже з другої половини 60-х: припинилася реабілітація, посилився тиск на «шестидесятників», пройшла хвиля арештів діячів культури та судових процесів над ними. Лібералізація культурно-національного життя змінилася посиленням русифікації.<p>Розвиваючи інфраструктуру галузей освіти та культури, держава прагнула нівелювати національні відмінності, формуючи політику «нової історичної спільності – радянського народу». В освіті це відгукнулося мовною політикою у 1958 р. – було запроваджено 15% надбавку до заробітної плати вчителям російської мови, а в квітні 1959 р. Верховною Радою України було прийнято закон, що надавав право батькам вибирати мову навчання дітей. Загальну деукраїнізацію учнівства забезпечувало майже повсюдне російськомовне викладання у вузах та технікумах республіки. Винятком були учбові заклади західних областей та Київський університет ім.Т.Шевченка.<p>Одним із проявів такої політики стало і те, що чисельність українців, які вважали рідною українську мову, скоротилася в період 1959-1979 рр. з 93,4 до 89,1%.<p>В інших сферах культури відбувалася адекватна ситуація. В книгодрукуванні кількість україномовної продукції в загальному тиражі впала з 80% у 195 р. до 55% у 1990 р. Раритетні видання вилучалися з бібліотек і масово знищувалися і лише по 2 примірники передавалися у спецсховища, звідки читач міг дістати їх лише за спеціальними дозволами. Кількість назв українських видань навчальної літератури з 1972 по 1989 р. скоротилася в 5,7 разів. Навіть в науці з 1973 р. дисертації треба було подавати написаними російською.<p>Більше половини театрів були російськомовними. В кінотеатрах 99% кінофільмів демонструвалися російською.<p>Українська мова почала зникати з офіційного і приватного вжитку.<p>Потужним наступом на історичну пам’ять українського народу стала заміна давніх історичних та етнічних назв місцевостей, поселень, вулиць, зведення скрізь, навіть у самих невеликих селах, пам’ятників-символів політичного класу.<p>Україна в цей період за мовою (О. Субтельний) поділялася на російськомовний «світ великих міст», де зосереджувалася політична, економічна, наукова еліта і відповідно творилася модерність та україномовний «світ села» – колгоспники та нечисельна місцева інтелігенція.<p>Такий стан гуманітарного простору створював умови, коли проявити свої наміри, в тому числі і творчі, вартувало свободи, а часом і життя. Це викликало спротив і породило дисидентські рухи (кінець 50-х-1987 р.), одним з найважливіших напрямків діяльності яких стали оборона української мови і культури.<p>Українська література, образотворче та монументальне мистецтво, театр, кіномистецтво, церква – основа підтримки духовного життя народу в це непросте XX ст. Їх творці, розстріляні 20 ‒ 30 роках, знищені в часи Голодомору, загиблі у війнах в 40-х, загнані в мордовські табори, в 70-х залишили для оцінки поколінь це національне надбання. Але що з культурних здобутків століття залишиться жити в історії національного розвитку народу та стане його спадщиною ‒ покаже час.