<title>КУЛЬТУРНА СПАДЩИНА УКРАЇНИ</title><link rel="stylesheet"type="text/css"href="../../../libs/fancybox/jquery.fancybox.css"><link href="bootstrap.css"rel="stylesheet"><link href="shapes.css"rel="stylesheet"><style>body{margin-right:120px;margin-left:120px;margin-bottom:30px;font-family:Georgia,sans-serif;font-size:19px}p{line-height:1;margin-top:.5em;margin-bottom:.5em;text-indent:0;text-align:justify}h2{text-align:center;font-weight:700;padding-bottom:15px}h3{text-align:center;font-weight:700;padding-bottom:15px}h4{font-weight:700;padding-top:15px;font-size:19px}.leftimg{float:left;margin:7px 7px 7px 0;border:2px solid #000;background:#fff}.rightimg{float:right;margin:7px 0 7px 7px}.legend-table1{width:96%;max-width:950px;margin:0 auto}.legend-table1 img{width:100%;height:auto}.legend-table2{width:96%;max-width:630px;margin:0 auto}.legend-table2 img{width:100%;height:auto}td{text-align:center;font-size:15px;font-weight:600;padding:5px}.bitalic{font-style:italic;font-weight:700}.italic{font-style:italic}ul{list-style-type:square;text-align:justify;line-height:1.1}</style><script src="../../../libs/jquery/jquery-1.9.1.js"></script><script src="../../../libs/fancybox/jquery.fancybox.js"></script><h3>КУЛЬТУРНА СПАДЩИНА УКРАЇНИ</h3><p>Закон України «Про охорону культурної спадщини» (2000 р.) визначає <span class="italic">культурну спадщину</span> як сукупність успадкованих людством від попередніх поколінь об’єктів культурної спадщини, під якими слід розуміти: визначне місце, споруда (витвір), комплекс (ансамбль), їхні частини, пов’язані з ними рухомі предмети, а також території чи водні об’єкти (об’єкти підводної культурної та археологічної спадщини), інші природні, природно-антропогенні або створені людиною об’єкти незалежно від стану збереженості, що донесли до нашого часу цінність з археологічного, естетичного, етнологічного, історичного, архітектурного, мистецького, наукового чи художнього погляду й зберегли свою автентичність.<p>За видами об’єкти культурної спадщини поділяють на:<ul><li>археологічні (далі – з них в Атласі: стоянки та поселення, поховальні об’єкти, оборонні споруди, пам’ятки давніх культів, пам’ятки мистецтва та епіграфіки, пам’ятки, пов’язані з виробництвом);<li>історичні (державного устрою та суспільного життя, соціальних та національно-визвольних рухів, історії виробництва і техніки, розвитку науки, освіти, мистецтва та спорту, воєнної історії);<li>монументального мистецтва (монументальна скульптура, монументальний живопис, монументально-декоративне мистецтво);<li>архітектури і містобудування (об’єкти – культової архітектури, житлової архітектури, адміністративно-громадської архітектури, промислової архітектури, містобудування, фортифікаційні споруди);<li>садово-паркового мистецтва, ландшафтні;<li>науки і техніки (промислові споруди, інженерні споруди, науково-виробничі об’єкти).</ul><p>Предметом особливої охорони є об’єкти всесвітньої спадщини, що розташовані на території України та мають правовий статус пам’ятки національного значення з урахуванням особливостей, встановлених міжнародним законодавством.<p>На території України знаходиться близько 130 тис. об’єктів культурної спадщини, які перебувають на державному обліку, з них 4145 – національного значення. За видами вони розподіляються так: 65350 (52%) об’єктів археології, 44496 (35%) – історії, 1944 – монументального мистецтва (2%), 13518 – архітектури та містобудування, 327 – садово-паркового мистецтва; 219 – ландшафтних об’єктів та 92 – об’єкти науки і техніки. Станом на 1.01.2020 року понад 9,5 тис. пам’яток було внесено до Державного реєстру нерухомих пам’яток України, з яких 914 пам’яток національного значення та 8648 – місцевого значення.<p>До Списку історичних населених місць України включено 401 населене місце, яке зберегло повністю або частково об’єкти культурної спадщини і пов’язані з ними розпланування та форми забудови, що походять з попередніх періодів розвитку, типові для певних культур або періодів розвитку.<p>На базі комплексів (ансамблів) пам’яток, що мають особливу культурну, історичну і наукову цінність, або справили значний вплив на розвиток культури, архітектури, містобудування, або безпосередньо пов’язані з видатними історичними подіями, діють 65 історико-культурних заповідників, 23 з яких надано статус національних. Їх завдання полягає в збереженні й недоторканності не тільки архітектурних, археологічних або меморіальних пам’яток, а й навколишньої історичної території як цілісних історико-культурних й природних комплексів, в тому числі унікальних культурних і природних ландшафтів, укладу життя місцевого населення тощо.<p>На Всесвітній конференції ЮНЕСКО з питань політики у сфері культури 1982 року у Мексиці було прийнято Декларацію Мехіко щодо політики у сфері культури, в якій визнано, що культурна спадщина охоплює як матеріальні, так і нематеріальні твори, які виражають творчість народу, його мову, звичаї, вірування; до неї належать історичні місця й пам’ятки, література, твори мистецтва, архіви та бібліотеки.<p>Це надало підставу розглядати культурну спадщину як сукупність унікальних успадкованих від попередніх поколінь матеріальних та нематеріальних культурних цінностей, пам’яток та історико-культурних територій і об’єктів, що мають виняткове історичне значення для збереження і розвитку самобутності України і всіх її етнічних та соціальних спільнот, їхнього внеску до світової цивілізації та формування культурного простору.<p>Шляхом об’єднання широкого спектру об’єктів та пам’яток культурної і природної, матеріальної і нематеріальної, рухомої і нерухомої спадщини за окремими дослідницькими областями в Атласі розширено склад функціональних груп об’єктів культурної спадщини, як це досить часто здійснюється в ініціативах та програмах ЮНЕСКО, ICOMOS та інших міжнародних організацій.<p>Представлені в Атласі перші в Україні за масштабом охоплення спеціалізовані карти етнографічної, релігійної та науково-технічної спадщини можуть сприяти введенню у практику цих наукових категорій і значному розширенню предметного поля досліджень культурної та природної спадщини.<p>В умовах розвитку процесів глобалізації та пов’язаних з нею культурних трансформацій (культурної інтеграції, стандартизації та уніфікації, розмивання культурних кордонів, руйнації традиційних культурних форм тощо) однією з найактуальніших проблем сьогодення є захист і збереження <span class="italic">етнокультурної спадщини</span>, вирішення якої є надзвичайно важливим для багатьох країн світу.<p><span class="italic">Етнокультурна спадщина</span> в Атласі представлена, виходячи з її розуміння як сукупності культурних цінностей, об’єктів та елементів культурної спадщини у їх взаємозв’язку та взаємозалежності з природною спадщиною, яка являє собою культурний здобуток та спадок певного етносу, джерело етнокультурної інформації для збереження, популяризації, освоєння та передачі від покоління до покоління.<p>Цим самим етнокультурна спадщина визнається як багаторівнева та багатокомпонентна система, до якої входять такі складові: «Нематеріальна культурна спадщина», «Етнографічні музеї та установи музейного типу», «Народні художні ремесла і промисли», «Етнофестивалі, свята та ярмарки».<p><span class="italic">Нематеріальна культурна спадщина</span> представлена її елементами (або номінантами), внесеними до Списку ЮНЕСКО, національного та обласних (регіональних) переліків та місцями їх сучасного побутування, які розподілені за такими категоріями та видами: усні традиції та форми вираження, виконавське мистецтво; звичаї, обряди, святкування; традиційні ремесла.<p>Важливу роль у збереженні етнокультурної спадщини відіграють музеї. Вплив сучасних трансформаційних процесів спричинив суттєві перетворення призначень музею – від інституції, що зберігає та експонує переважно матеріальні рухомі предмети, до включення в його цільові функції також процесів музеєфікації, зберігання, популяризації, актуалізації та освоєння елементів нематеріальної культури та природних територій, які мають історичну цінність.<p>До <span class="italic">музейної складової</span> етнокультурної спадщини включено: етнографічні музеї – заповідники; музеї етнографії, побуту, народних ремесел та декоративно-прикладного мистецтва; середовищні музеї, з них: музеї народної архітектури та побуту просто неба; музеї-хати (садиби); заклади музейного типу (етнографічні та історико-культурні комплекси).<p><span class="italic">Народні художні промисли</span> – це одна з найважливіших традиційних галузей української культури, що сприяє збереженню національної ідентичності, є консолідуючим чинником у процесі формування нації, а також важливою складовою економічного розвитку держави. Народні художні промисли були і залишаються візитівкою України, основою її автентичності та самобутності, а їхні вироби – затребуваним продуктом як на внутрішньому, так і на зовнішньому ринках.<p>В Атласі представлено як існуючі, так і зниклі центри народних художніх промислів у ХХ – на початку ХХI століття.<p>Важливу роль у популяризації етнокультурної спадщини України відіграють найрізноманітніші <span class="italic">етнофестивалі, свята та ярмарки</span>, кількість та територіальне поширення яких постійно зростає. За значенням (статусом) розрізняють фестивалі міжнародні, національні та всеукраїнські, обласні (регіональні), районні та міські, які за видами поділено згідно з головною метою їх проведення: фольклорно-етнографічні; з нагоди релігійних свят та обрядового дійства; традиційних промислів та ремесел; традиційних страв та напоїв; національних культур; ярмарки-етнофестивалі.<p>Ініціативу щодо спадщини, що представляє релігійний інтерес (Initiative on Heritage of Religious Interest), або <span class="italic">«Релігійної спадщини»</span>, висунула ЮНЕСКО відповідно до рішення Комітету всесвітньої спадщини після Київської заяви про захист релігійних цінностей у рамках Конвенції про охорону всесвітньої культурної і природної спадщини у 2010 році, постанови Генеральної асамблеї ІКОМОС про охорону та покращення об’єктів сакральної спадщини, будівель та ландшафтів у 2011 році та інших документів.<p>Це закономірно, тому що за даними Центру всесвітньої спадщини, об’єкти, які мають релігійний чи духовний характер, є найбільшою тематичною категорією у Списку всесвітньої спадщини та становлять приблизно 20 відсотків від загальної кількості об’єктів.<p>Україна є державою з багатою історією і великою кількістю конфесій, тому на її території розміщені святині багатьох релігій. Інтерес до релігійних центрів весь час зростає, адже це місця активного паломництва, які є також пам’ятками історії й архітектури та зберігають у найбільш цілісному вигляді історичні та природні ландшафти. Невипадково, що більшість об’єктів від України у Списку всесвітньої спадщини також мають релігійний характер. Це Собор Святої Софії з прилеглими монастирськими спорудами та Києво-Печерська лавра в Києві (внесено у 1990 році); ансамбль історичного центру м. Львів зі всесвітньо відомими Архикатедральним собором святого великомученика Юрія та Катедральним собором Успіння Пресвятої Богородиці (1998); резиденція митрополитів Буковини і Далмації у Чернівцях (2011); 8 дерев’яних церков Карпатського регіону України і Польщі (у Львівській, Івано-Франківській та Закарпатській областях, 2013).<p>За даними Мінкультури України станом на 1 січня 2018 року кількість культових будівель зі статусом пам’ятки архітектури становила 4046 із загальної їх кількості 18453 або 21,9 відсотка.<p>Виходячи прийнятого в Атласі визначення релігійної спадщини, як сукупності матеріальних і нематеріальних культурних цінностей та пам’яток – культових споруд, творів мистецтва, реліквій (святинь) різних конфесій, сакральних місць та ландшафтів, місць здійснення релігійних ритуалів (обрядів), традицій, які мають історичну, архітектурну, естетичну або мистецьку унікальність, до неї включено такі складові:<ul><li>головні та визначні культові споруди, які включають собори (кафедральні храми та головні церкви монастирів) та церкви різних конфесій (православні, греко-католицькі, вірменські, протестантські), собори та костели – римо-католицькі, мечеті мусульманські, синагоги та кенаси іудейські;<li>монастирські комплекси, які включають монастирі різних конфесій (православні, греко-католицькі, вірменські, римо-католицькі). Більшість з них – не тільки видатні пам’ятки культової архітектури, а й місця збереження національних та релігійних святинь, традицій та звичаїв тощо. Чудотворні ікони, цінні книги, мощі святих, інші святі речі, чудотворні джерела на їх території з давнини привертають до них паломників звідусіль;<li>сакральні місця, які включають місця поховання святих (праведників) та видатних релігійних діячів різних конфесій (православні, греко-католицькі, римо-католицькі, іудейські) та сакральні місця: джерела, скелі, гори, долини, печери та печерні храми.</ul><p><span class="italic">Науково-технічна спадщина</span>, як категорія культурної спадщини, поки що не набула офіційного визнання на міжнародному та національному рівнях, хоча ще у 1960-і рр. у Великій Британії було започатковано громадську ініціативу за збереження промислових об’єктів як культурних пам’яток і важливих елементів соціокультурного середовища проживання сучасного суспільства. В 1976 році було створено Міжнародний комітет із збереження промислової (індустріальної) спадщини, згідно документів якого промислова (індустріальна) спадщина включає цінності індустріальної культури, що мають історичне, технологічне, соціальне, архітектурне або наукове значення.<p>З того часу проблема збереження промислової (індустріальної) спадщини визнана в усьому світі, свідченням чого є наявність її численних об’єктів у Списку Всесвітньої спадщини ЮНЕСКО. Українські об’єкти представлені у складі транскордонного об’єкту «Дуга Струве» (геодезичні пункти Баранівка, Катеринівка, Фельштин у Хмельницької області, Старонекрасівка в Одеської області, 2007) та внесених у попередній Список всесвітньої спадщини Миколаївської астрономічної обсерваторії, астрономічних обсерваторій Київського національного університету та Одеського національного університету, Кримської астрофізичної обсерваторії (2007, 2008), Держпрому (Будинок Державної промисловості) в Харкові (2017).<p>Крім того, ЮНЕСКО у 2012 році започаткувала розроблення Глобального тематичного дослідження, яке з 2018 року перейменовано на ініціативу в області спадщини астрономії, науки і техніки.<p>В Україні нерухомі об’єкти науки і техніки з 2004 року виділяються в окремий вид як унікальні промислові, виробничі, науково-виробничі, інженерні, інженерно-транспортні, видобувні об’єкти, що визначають рівень розвитку науки і техніки певної епохи, певних наукових напрямів або промислових галузей. З 2016 року запроваджено Державний реєстр наукових об'єктів, що становлять національне надбання (фактично ведеться з 2001 року). До них можуть бути віднесені унікальні об’єкти музейних, архівних фондів, колекції, особливо цінні та рідкісні видання, інші пам’ятки історії та культури; інформаційні фонди; дослідні установки, обладнання, полігони тощо. Важливою формою захисту, збереження, інтерпретації та популяризації науково-технічної спадщини виступають музеї.<p>Отже, в Атласі науково-технічна спадщина представлена такими складовими:<ul><li>промислова спадщина, яка охоплює пам’ятки промислової спадщини (за видами: промислово-виробнича спадщина; гідротехнічна спадщина; інженерна та інженерно-транспортна спадщина; агропромислова спадщина, в т. ч.: вітряні, водяні та парові млини) та музеї (науково-технічного профілю – загальнотехнічні та галузеві; історії промислових, транспортних та комунальних підприємств та установ);<li>наукова спадщина, яка охоплює пам’ятки наукової спадщини; наукові об’єкти, що становлять національне надбання; музеї історії наукових установ та освітніх закладів.</ul>